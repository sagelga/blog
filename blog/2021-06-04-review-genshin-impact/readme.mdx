---
slug: review-genshin-impact
title: รีวิว Genshin Impact เกม Action Role Play Open World แห่งปี
description: สองพี่น้อง Lumine และ Aether ที่ต้องพลัดพรากจากกันโดยเทพเจ้าโบราณในศึกที่เกิดขึ้น 500 ปีที่แล้ว โดยมีหนึ่งคน (ผู้เล่น) มีชีวิตรอดกลับมาได้และต้องการหาตัวพี่/น้อง ด้วยการใช้พลังจากเทพเจ้าทั้งเจ็ด (The Seven) ในเมือง Teyvat โดยมีเพื่อนร่วมทางที่บังเอิญไปเจอกันอย่าง Paimon ร่วมเดินทางไปด้วย
tags: [Genshin Impact, Gaming, PlayStation]
image: https://images.unsplash.com/photo-1620641788421-7a1c342ea42e
---

![](https://cdn-images-1.medium.com/max/2800/0*yt7L0l-ZE7aXqg3S.jpg)

สองพี่น้อง Lumine และ Aether ที่ต้องพลัดพรากจากกันโดยเทพเจ้าโบราณในศึกที่เกิดขึ้น 500 ปีที่แล้ว โดยมีหนึ่งคน (ผู้เล่น) มีชีวิตรอดกลับมาได้และต้องการหาตัวพี่/น้อง ด้วยการใช้พลังจากเทพเจ้าทั้งเจ็ด (The Seven) ในเมือง Teyvat โดยมีเพื่อนร่วมทางที่บังเอิญไปเจอกันอย่าง Paimon ร่วมเดินทางไปด้วย

เกมสไตล์อนิเมะ-โรลเพลย์อย่าง Genshin Impact เป็นเกมสัญชาติจีน จากผู้พัฒนา miHoYo ที่ได้รับความสนใจทั้งในและต่างประเทศ พร้อมกวาดรางวัลการันตีความสำเร็จของเกม Best Game Design จากทาง Apple มาถึงสองปีติด เป็นการตอกย้ำความน่าสนใจในทั้งตัวเกม การออกแบบเกม ตัวละคร รวมไปถึงเรื่องราวและโลกกว้างที่ผู้เล่นสามารถไปค้นหาได้

<!--truncate-->

## มีเรื่องราวเกมให้ชวน…

<iframe
    width="560"
    height="315"
    src="https://www.youtube.com/embed/J6HniqijEQM"
    title="YouTube video player"
    frameborder="0"
    allow="accelerometer; autoplay; clipboard-write; encrypted-media; gyroscope; picture-in-picture; web-share"
    allowfullscreen
></iframe>

ทั้งชวนฟัง ชวนขำ หรือกระทั่งชวนจิ้นก็มีให้เห็นในคอมมูนิตี้เกม Genshin Impact ซึ่งนอกจากที่มีเรื่องราวเพื่อสนับสนุนความเป็น RPG แล้ว ก็ยังมีพากย์เสียงที่มีทั้งภาษาอังกฤษ ภาษาญี่ปุ่น ภาษาเกาหลี และภาษาจีน (อันนี้มันก็ต้องแน่นอนอยู่แล้ว) รวมไปถึงซัพไตเติ้ลและอินเตอร์เฟสที่มีให้เลือกมากกว่า 10 ภาษา (มีภาษาไทยด้วยนะ) รวมไปถึงสตอรีหลัก (Main Quest) ที่เราก็จะไปพบเจอตัวละครหลากหลายในเกม เรื่องราวส่วนตัวของแต่ละตัวละคร เบื้องหลังของแต่ละเมือง รวมไปถึงการจัดตั้งทีมที่เราสามารถปรับตามสถานการณ์ที่เรากำลังจะพบได้อีกด้วย ก็อาจจะทำให้ผู้เล่นที่ชื่นชอบการเล่นเกม RPG ‘สัญชาติญี่ปุ่น’ น่าจะติดใจเกม Genshin ได้ไม่ยากเลย

## ภาพสวย เสียงดี คอนเท้นท์แน่น

![](https://cdn-images-1.medium.com/max/2048/0*WsAiwHxMpTxmUZpS.png)

เกมมีการออกแบบสีและการกระทบของแสงที่เป็นสไตล์เกมแบบอนิเมะ-การ์ตูน-เสมือนจริง ที่ออกมาเป็นเกม Genshin Impact ที่ไม่มีใครเหมือน ส่วนเรื่องของกราฟิกส์ของเกมก็ไม่เป็นรองเช่นกัน โดยใน PlayStation 5 นั้นก็จะทำให้ผู้เล่นสามารถเล่นเกมได้ในคุณภาพระดับ 4K และเกมเรนเดอร์ทิวทัศน์ได้ไกลมากเลยทีเดียว โดยในเกมก็สามารถปรับคุณภาพได้มากกว่านี้ใน PC และอุปกรณ์อื่นๆ อย่างเช่น iPad Pro ที่สามารถปรับได้คุณภาพสูงสุด (Ultra)

## รองรับหลายระบบปฏิบัติการ

และ Genshin Impact ก็ยังรองรับการเล่นบน PlayStation 5, PlayStation 4, PC, iOS, Android ซึ่งอุปกรณ์อย่างพวกสมาร์ทโฟนนั้นก็อาจจะสร้างปัญหาให้กับเกมบ้างอย่างเช่นการโหลดเกมที่อาจจะช้ากว่า แต่ก็ถือได้ว่าผู้เล่นสามารถได้หลากหลายอุปกรณ์มาก

และเกมก็ยังมีการรองรับการเล่นแบบข้ามแพลตฟอร์ม (Cross Platform) ทำให้เพื่อนๆ สามารถเข้าไปตีดันเจี้ยนหรือท่องเที่ยวทั่วเกาะกับเพื่อนๆ อีก 3 คนได้โดยไม่ต้องใช้แพลตฟอร์มเดียวกันเลย โดยสตอรีไลน์และเลเวลของตัวมอนสเตอร์ที่ผู้เล่นจะเจอก็จะอ้างอิงคนเปิดห้อง ซึ่งก็อาจจะทำให้เพื่อนๆ ที่มีเลเวลสูงๆ สามารถเข้าไปช่วยผู้เล่นระดับต่ำกว่าได้อย่างง่ายดาย

![](https://cdn-images-1.medium.com/max/2048/0*bOOimhnx17o2h06E.jpg)

## แมพใหญ่มาก เล่นวันเดียวไม่เสร็จแน่นอน

แม้ว่าผู้เล่นส่วนใหญ่กำลังรอคอนเท้นต์เกมใหม่อย่างเมือง Inazuma ที่จะเข้ามาในแมพเกมหลักในอีกไม่ช้านี้ แมพที่เกม Genshin มีอยู่และสามารถเล่นได้นั้นถือว่าเยอะพอสมควรเลยทีเดียวครับ จากภาพด้านล่างเราจะเห็นแมพขนาดย่อที่เป็นพื้นที่ ที่เราสามารถเข้าไปเดิน เข้าไปผจญภัยได้ทั้งหมดเลย

รวมไปถึงเควสท์ที่ต้องการให้เราเปิดแมพให้ครบถ้วน รวมไปถึงเควสท์ย่อยๆ ที่อยู่เล็กๆ น้อยๆ ภายในแมพอีกมากมาย พร้อมทั้งอีกหลายคอนเท้นท์ที่ค่อยๆ เปิดพื้นที่ให้ผู้เล่นต้องเดินไปสำรวจอีกมากมาย ทำให้ผมเชื่อว่าจะต้องใช้เวลาอีกมากเลยครับกว่าที่เพื่อนๆ จะเริ่มเบื่อด่านและทันการกับการเปิดคอนเท้นท์ย่อยๆ ที่กำลังจะตามมา

![](https://cdn-images-1.medium.com/max/2000/0*6ir0QttdLCsUWoBl.jpg)

## สตอรี่หลักน่าตื่นตาตื่นใจ

ระหว่างที่เราเล่นเกม ก็จะมีการบังคับ (ด้วยดีไซน์เกม) ให้ผู้เล่นไปพบกับเรื่องแปลกๆ ทั้งของตัวละครหลัก (Traveller) และทั้งตัวละครอื่นๆ โดยเกมก็จะให้เราเข้ามามีส่วนร่วมในการเล่าเรื่อง ทั้งการเข้าไปเลือก Dialog ที่ทาง NPC หรือตัวละครอื่นนั้นถามคำถามหรือตั้งข้อสงสัย รวมไปถึงต้องไปโจมตี หาของ ซื้อของหรือคุยกับ NPC อย่างต่อเนื่อง ทำให้ผู้เล่นระดับเริ่มต้นนั้นเข้าใจว่า Teyvat นั้นเป็นอย่างไรได้ชัดเจนมากทีเดียว

แม้ว่าตัวละครของเราจะไม่พูดเยอะก็ตาม (หากว่าเป็นบทที่ตัวละครต้องพูดก็จะมีน้อง Paimon มาพูดแทนเสมอ) ก็ไม่รู้สึกน่าเบื่อ ทั้งมุมกล้องเหมือนเรากำลังดูละครพูดคุยกัน และเราเองก็ต้องตอบคำถามว่าเข้าใจจริงหรือไม่อีกด้วย ก็อาจจะทำให้หลายๆ คนรู้สึกอินไปกับเนื้อเรื่องมากเลยทีเดียว

![](https://cdn-images-1.medium.com/max/2048/0*IS_aE-eSZ09VRdT5.jpg)

## ระบบการโจมตีหลากหลาย

โดยตัวละครที่เราสามารถเลือกเล่นนั้นจะมีคุณลักษณะที่แตกต่างกัน เช่นอาวุธที่ใช้, ธาตุโจมตีและธาตุต้านทาน, ลักษณะการโจมตี ที่แตกต่างกันออกไปอย่างสิ้นเชิง บางตัวโจมตีด้วยการโจมตีกายภาพ (Physical Damage) และใช้หอก (Polearms) หรือบางตัวโจมตีธาตุ (Elemental Damage) และใช้เวทย์ (Catalyst)

รวมไปถึงมอนสเตอร์นั้นก็มีการต้านทานและอ่อนแอกับการโจมตีที่แตกต่างเช่นกัน ทำให้ผู้เล่นที่มีความเข้าใจด้านการทำคอมโบธาตุด้วยการโจมตีติดสถานะธาตุ เพื่อให้มอนสเตอร์รวมสองธาตุ (เช่นธาตุไฟ-น้ำ) เข้าด้วยและเกิดสถานะติดลบ เป็นผลให้มอนสเตอร์โดนโจมตีได้ง่ายขึ้น

จากที่กล่าวไปนั้น ก็จะทำให้ผู้เล่นต้องมีการเตรียมตัว และจัดสรรทรัพยากรอย่างเช่นอาวุธและอาร์ติแฟคให้ดีก่อน ซึ่งเกมดีไซน์นี้ก็อาจจะทำให้ผู้เล่นติดงอมแงมได้ไม่ยากเลยทีเดียวครับ

![](https://cdn-images-1.medium.com/max/2048/0*_m09EY5IKBCV4Q98.jpg)

## สายฟรี-สายเติมน้อยก็เก่งได้

ในเกม Genshin Impact นั้นจะมีฟีเจอร์ในการซื้อตัวละครและอาวุธ ซึ่งจะเปิดให้ผู้เล่นเข้าไปซื้อได้ในช่วงเวลาที่กำหนดเท่านั้น โดยผู้เล่นจะต้องทำการสุ่ม (หรืออธิษฐาน) เพื่อให้ได้รับตัวละครหรืออาวุธที่ผู้เล่นต้องการ โดยตัวละครนั้นจะเป็นการเพิ่มความยืดหยุ่นให้กับทีม เพื่อให้สามารถทำคอมโบธาตุหรือเหมาะสมกับลักษณะการเล่นของผู้เล่นแต่ละคนได้ดีขึ้น ทำให้การอธิษฐานตัวละครจะเป็นการเพิ่มความได้เปรียบกับผู้เล่นเป็นอย่างมาก แต่ไม่จำเป็นต้องใช้เพื่อจะชนะบอสหรือทำเควสต์ต่างๆ ภายในเกม

รวมไปถึงการรับสกุลเงิน Primogems จากการทำเควสท์รายวัน ‘Daily Commissions’ ซึ่งเพียงพอกับการที่ผู้เล่นสายฟรีในการอธิษฐานจนได้รับตัวละคร 5 ดาวได้อย่างน้อย 1 ครั้งต่อแพทช์อยู่แล้ว (ระยะเวลาแพทช์ประมาณ 1–3 เดือน) และสายที่เติมน้อยก็สามารถซื้อ Primogems รายเดือนอย่าง ‘Blessing of the Welkin Moon’ ที่จะเพิ่ม Primogems ที่ได้รับต่อวันอีกหนึ่งเท่าตัว ทำให้เพื่อนๆ สามารถอธิษฐานได้บ่อยมากขึ้น เทียบเท่ากับการเติมเงินทันทีที่มีราคาสูงกว่า 4.5 ถึง 9 เท่าตัว

![การอธิษฐานดวงดาว](https://cdn-images-1.medium.com/max/2000/1*kqSXuoSuMHtHdpSZsYS7qA.gif)

## ระบบสร้างบ้านตกแต่งบ้าน

นอกจากนี้แล้ว ผู้เล่นระดับกลางเมื่อทำเควสท์เรื่องราวสำเร็จก็จะปลดล็อคบ้านที่อยู่ในพื้นที่จำลองขนาดเท่ากาน้ำชา (Serenitea Pot) และก็จะเปลี่ยนไปทุกครั้งตามที่ใจหวัง ซึ่งภายในพื้นที่นี้เองที่ผู้เล่นสามารถสร้างบ้าน ตกแต่งบ้านได้ทั้งภายในและภายนอก รวมไปถึงเรื่องของการชวนตัวละครที่เราชื่นชอบมาอยู่บ้านของเราได้อีกด้วย พร้อมทั้งเปลี่ยนที่อยู่บ้านให้ไปอยู่บนภูเขาสูงชัน อยู่ติดหาดทรายน้ำใส หรือไปอยู่บนเมฆอย่างดั่งเทพเจ้า

ภายในโลกกาน้ำชานี้ก็จะมีผู้ดูแลน่ารัก เป็นเหมือน NPC เพื่อให้เราสร้างเฟอร์นิเจอร์ภายในบ้าน รวมไปถึงระดับ Trust Rank ที่ผู้เล่นสามารถสร้างเฟอร์นิเจอร์ได้มากขึ้น รวมไปถึงการเพิ่มสกุลเงิน ‘Realm Currency’ ที่สามารถเอาไปแลกพิมพ์เขียว (Blueprint) เพื่อสร้างเฟอร์นิเจอร์ที่ต้องการ

แม้ว่าระบบการสร้างบ้านนี้ยังเป็นเรื่องที่ใหม่มากสำหรับเกมอายุไม่กี่ปีนี้ แต่ก็สามารถทำให้ผู้เล่นนั้นอยากที่จะตกแต่งบ้านของตนเองอย่างสวยงามอลังการ และนำเพื่อนมาแวะที่บ้านเพื่อดูความสวยงามได้อีกด้วย

![](https://cdn-images-1.medium.com/max/2048/0*fjqSKlJX-OZv6fdu.jpg)

## คอนเท้นท์ทะลัก มาอย่างต่อเนื่อง

อีกหัวข้อที่หลายเกมมักจะตกม้าตายนั่นก็คือเรื่องของคอนเท้นท์ที่มาอย่างต่อเนื่อง เพราะผู้เล่นส่วนใหญ่ของเกม Genshin Impact เองก็เล่นจนไม่มีอะไรใหม่เพื่อให้ตื่นตาตื่นใจแล้ว ซึ่งหากว่าไม่มีอะไรเข้ามาใหม่เลยผู้เล่นก็อาจจะไม่เล่นเกมอีกต่อไปก็ได้และอาจจะไม่เล่นเกมอีกครั้งหลังจากการเพิ่มคอนเท้นท์ โดยเกม Genshin Impact นอกจากจะมีการเพิ่มคอนเท้นท์หลักเมื่อมี Patch ใหม่ออกมาแล้วก็ยังมี Mini-Challenge เพื่อให้ผู้เล่นสามารถเล่นเก็บ Primogems หรือของรางวัลที่มีประโยชน์ต่อผู้เล่น โดยวิธีการได้นั้นก็อาจจะยาก (และบางครั้งก็จะยากมากๆ) ไปง่ายจนถึงผู้เล่น Casual สามารถเล่นได้อย่างสะบาย

โดยภายใน Patch 1.6 (Patch ปัจจุบันที่อยู่ ณ เวลาเขียนสตอรีนี้) ก็มีการเปิดตัวเกาะ Golden Apple Archipelago ที่จะให้ผู้เล่นได้ไปไขปริศนาอย่างประวัติของเกาะ โดยภายในเกาะก็จะมีหอยสังข์ให้เก็บเพื่อแลกกับสกินตัวละคร รวมไปถึง Mini-Challenge ที่ค่อยๆ เปิดตัวออกมาอย่างการขับเรือ-บินเก็บเหรียญ หรือการตีลูก Dodoco ไปกระเด้งกับกำแพงเป็นต้น ซึ่ง Mini-Challenge พวกนี้ก็จะมีการแจก Primogems เล็กๆ น้อยๆ ให้ผู้เล่นได้เข้ามาทำภารกิจกันให้สำเร็จ

แม้ว่า Mini-Challenge ที่ได้กล่าวไปนั้นกำลังจะหมดเวลาการทำภารกิจแล้ว ผู้เล่นก็ไม่ต้องเป็นห่วงไปว่าจะไม่มีอะไรเล่นเพราะได้มีคอนเท้นท์แบบ Mini-Challenge และเควสท์ตัวละครเพื่อปูเรื่องราวไปยัง Patch ใหม่อย่าง 1.7 ที่จะมีการเพิ่มเกาะ Inazuma ที่เป้นสไตล์ญี่ปุ่นเร็วๆ นี้อีกด้วย

![](https://cdn-images-1.medium.com/max/2048/0*aZHwM-XUkNUTGYSF.png)
